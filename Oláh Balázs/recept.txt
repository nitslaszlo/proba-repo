Kedvenc ételem: Bolognai spagetti
Hozzávalók

    500 g spagetti tészta
    600 g darált sertéshús
    200 g trappista sajt (reszelt)
    100 g sűrített paradicsom (vagy bazsalikomos paradicsomszósz)
    2 nagy fej vöröshagyma
    4 gerezd fokhagyma
    oregánó ízlés szerint
    majoranna ízlés szerint
    só ízlés szerint
    fekete bors ízlés szerint
    4 ek olívaolaj

Elkészítés

    1. Készítsünk elő egy nagy fazekat, amibe a tésztát főzzük majd ki. Töltsük 3/4-ig vízzel, majd ízesítsük pár csipet sóval. Amikor elkezd forrni a víz, rakjuk bele a tésztát, és egy pici olajat, hogy ne ragadjon a tészta (egészben is lehet, de akkor amikor puhul, folyamatosan nyomjuk bele a vízbe, én ketté szoktam törni). Néha keverjük meg, és 5 percenként kóstoljunk meg egyet, hogy elég puha-e (ezt is ízlés szerint főzzük ki, valaki félkeményen szereti, valaki extra puhán). Ha megfőtt a tészta, akkor vegyük elő a tésztaszűrőt, és szűrjük le, majd ugyanabba a lábasba tegyük vissza, és adjunk hozzá még egy pici olajat (1-2 ek), majd picit forgassuk meg az olajban. 
    2. Vágjuk fel a hagymát finomra, és tegyük egy kisebb fazékba, pirítsuk üvegesre egy kis olajon. Ha a hagyma megpirult, adjuk hozzá a húst is, és nyomkodjuk szét, hogy ne egyben legyen. 
    3. A húshoz adjuk hozzá a fűszereket, ízlés szerint (kb. 2 nagy csipet só, nagyon pici feketebors vagy fehér, egy kis tenyérnyi oregánó és egy még kisebb tenyérnyi majoránna). Ezután hozzáadhatjuk a fokhagymakrémet, vagy az apróra felvágott/préselt fokhagyma gerezdeket. Jól forgassuk át a fazékban, majd ha a hús szinte fehér lett, és úgy érezzük, hogy már jó, akkor adjuk hozzá a paradicsomsűrítményt vagy a bazsalikomos paradicsomszószt (az üvegben maradt paradicsommaradékot egy pici vízzel szoktam felhígítani, lezárni, összerázni és a fazékba beleönteni). Ezt is jól forgassuk át, majd tegyünk rá egy fedőt. Kb. 3-5 percenként nézzük meg, és alaposan kevergessük át. 
    4. Reszelt sajttal tálaljuk (ajánlom még melegen ráreszelni, mert akkor ráolvad, és szerintem guszta). 